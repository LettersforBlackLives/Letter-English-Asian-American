### ถึงคุณพ่อ คุณแม่ และญาติที่รักและเคารพ: ชีวิตคนผิวดำก็มีความหมายต่อเราเหมือนกัน

This is the Thai version of the open letter created by Letters for Black Lives, an ongoing project for people to create and translate resources on anti-Blackness for their communities in solidarity with #BlackLivesMatter. The letter was written and translated collaboratively by hundreds of people who want to have honest and respectful conversations with their parents about an issue important to them.

#### คุณพ่อ คุณแม่ และญาติที่รักและเคารพ

เรามีเรื่องต้องคุยกัน

คุณพ่อคุณแม่อาจจะไม่ได้โตขึ้นมาด้วยกันกับคนผิวดำ แต่ว่าลูกโตขึ้นมากับพวกเขา คนผิวดำเป็นส่วนสำคัญในชีวิตของลูก เขาเป็นเพื่อนที่โรงเรียน เพื่อนร่วมงาน เพื่อนร่วมห้อง เป็นเหมือนกับพี่น้องของลูก แต่วันนี้ลูกรู้สึกกลัวต่อสิ่งที่กำลังเกิดขึ้นกับพวกเขา

ปีนี้[ตำรวจอเมริกันได้ปลิดชีวิตประชาชนไปแล้วกว่า ๕๐๐ คน](https://www.washingtonpost.com/graphics/national/police-shootings-2016/) ในจำนวนนั้นเป็นคนผิวดำถึง ๒๕ เปอร์เซ็นต์ ทั้ง ๆ ที่คนผิวดำเป็นเพียง ๑๓ เปอร์เซ็นต์ของประชากรทั้งหมด อาทิตย์ที่แล้วในลุยเซียนา (Louisiana) ตำรวจผิวขาวสองคนยิงคนผิวดำชื่ออัลทัน สเตอร์ลิง (Alton Sterling) เสียชีวิตตอนที่เขากำลังขายแผ่นซีดีอยู่ตามถนน วันถัดไปในมินนิโซตา (Minnesota) ชายผิวดำชื่อฟิแลนโด แคสทิล (Philando Castile) ถูกตำรวจสังหารในรถของตัวเองต่อหน้าต่อตาแฟนและลูกสาวที่อายุแค่สี่ขวบขณะโดนเรียกตรวจกฏจราจรตามปกติ ตำรวจจำนวนมากสามารถทำเรื่องพวกนี้ได้โดย[ไม่เคยถูกตั้งข้อหา](http://www.washingtonpost.com/sf/investigative/2015/04/11/thousands-dead-few-prosecuted/)เลย

สำหรับเพื่อนที่สนิทที่สุดของลูก นี่คือความจริงที่หลอกหลอนเขาทุกวัน

ทั้ง ๆ ที่เราได้ยินถึงเรื่องอันตรายที่คนผิวดำต้องต่อสู้ แทนที่จะเห็นใจ เรากลับปิดหูปิดตาและพยายามชี้ให้เห็นแต่สิ่งที่เรากับเขาแตกต่างกัน เราคิดว่าเขาคงทำผิด ไม่อย่างนั้นตำรวจจะยิงทำไม เราเคยเห็นแต่สื่อนำเสนอภาพที่เขาเป็นอันธพาลและอาชญากร ที่สุดแล้ว เราอาจจะพูดได้ว่าก็ในเมื่อเรายังมาอเมริกาแบบเสื่อผืนหมอนใบ ต้องต่อสู้ความลำบากและการกดขี่เหมือนกัน เรายังสร้างเนื้อสร้างตัวได้ ทำไมเขาจะทำไม่ได้

ลูกอยากเล่ามุมมองของลูกให้ฟัง

จริงอยู่ เราก็โดนเหยียดผิวและเชื้อชาติในประเทศนี้เพราะเราเป็นคนเอเชีย บางครั้งคนอื่นก็ทำตัวหยาบคายกับเรา ล้อเลียนสำเนียงของเรา หรือไม่ให้เราได้เลื่อนตำแหน่งเพราะไม่คิดว่าเรา “มีความเป็นผู้นำ” พวกเราบางคนเคยถูกกล่าวหาว่าเป็นผู้ก่อการร้าย แต่โดยรวมแล้ว คนทั่วไปที่เห็นเราเดินอยู่ตามท้องถนนไม่มีใครคิดว่าเราเป็น “อาชญากร” ตำรวจไม่ได้ยิงพ่อแม่ลูกหลานเราเพียงแค่เพราะเรามีตัวตนอยู่

แต่กับเพื่อนคนผิวดำของเรามันไม่ใช่อย่างนั้น คนผิวดำมากมายถูกข่มเหงและบังคับให้มาเป็นทาสในอเมริกา ชุมชน ครอบครัว และร่างกายของพวกเขาโดนฉีกพรากออกจากกันอยู่เป็นร้อย ๆ ปีเพื่อกำไรทางเศรษฐกิจ แม้กระทั่งหลังเลิกทาสแล้ว พวกเขาก็ยังต้องสร้างชีวิตใหม่โดยไม่มีความช่วยเหลือจากสถาบันสังคมต่าง ๆ เมื่อก่อนเขาเลือกตั้งไม่ได้ มีบ้านของตัวเองไม่ได้ และจนถึงทุกๆวันนี้ก็ยังต้องใช้ชีวิตที่เสี่ยงต่อความรุนแรง

ในการต่อสู้เพื่อสิทธิ์ของเขา ชาวแอฟริกันอเมริกันไม่ได้สร้างโอกาสให้แค่พวกเขาเองแต่เพื่อพวกเราเหมือนกัน คนผิวดำถูกทุบตี กักขัง กระทั่งถูกฆ่า เพื่อสิทธิที่ทุกวันนี้ชาวอเมริกันเชื้อสายเอเชียเองก็ได้มีอยู่ด้วย พวกเราติดหนี้บุญคุณมากมายต่อเขา ทั้งเราและเขาต่างก็กำลังต่อสู้กับระบบที่ไร้ความเป็นธรรม ซึ่งมีแต่สนับสนุนให้เราแก่งแย่งชิงดีกันเอง

เวลาคนที่สาบานตนเป็นผู้รักษาความสงบ ยิงคนที่แค่กำลังเดินกลับบ้าน ถึงแม้ตำรวจคนนั้นจะเป็นคนเอเชียอย่าง[ปีเตอร์ เหลียง (Peter Liang)](http://nypost.com/2016/04/19/nypd-cop-peter-liang-gets-community-service-for-killing-akai-gurley/) มันก็เหมือนเขาได้ยิงพวกเราทุกคนและความหวังของเราที่ต้องการให้มีความเสมอภาคและความยุติธรรมภายใต้กฎหมายลงไปด้วย

เหตุผลพวกนี้ทำให้ลูกสนับสนุน Black Lives Matter ลูกต้องลุกขึ้นมาพูดเวลาที่เห็นคนในสังคมของเรา หรือแม้กระทั่งครอบครัวของเราเองดูหมิ่นความเป็นมนุษย์ของคนแอฟริกันอเมริกันในประเทศนี้ ลูกออกมาพูดเรื่องนี้กับครอบครัวของเราก็ด้วยความรักและความที่ลูกไม่อยากให้เรื่องนี้ทำให้เราแตกกัน ลูกขอให้เราพยายามทำความเข้าใจในความโกรธและความเสียใจของคนเป็นพ่อเป็นแม่และลูกหลานที่สูญเสียคนที่เขารักไปเพราะการใช้ความรุนแรงของตำรวจ ขอให้เราเข้าใจความโกรธและความเสียใจของลูกเอง และเลือกที่จะสนับสนุนถ้าลูกลุกขึ้นมาพูด มาประท้วง ลูกขอให้เราช่วยกันส่งจดหมายนี้ให้กับเพื่อน ๆ ให้พวกเขาได้ทำความเข้าใจเหมือนกัน

ลูกภูมิใจและสำนึกในบุญคุณของพ่อแม่ที่ได้เดินทางข้ามน้ำข้ามทะเลมาอเมริกาและอดทนเพื่อให้โอกาสลูกหลานหาความสำเร็จในชีวิตที่นี่ พ่อแม่เลี้ยงลูกมาแบบไม่อยากให้ต้องเจอความลำบากที่พ่อแม่เคยได้เจอ และตรากตรำทนต่อความไม่เป็นธรรมในประเทศนี้ก็เพื่อให้ส่งให้ลูกได้ตามหา “ความฝันอเมริกัน” (American Dream) หรือความฝันที่ไม่ว่าใครก็สามารถไขว่คว้าหาความสุขได้

ลูกไม่อยากให้พ่อแม่ลืมว่าความฝันอเมริกันจะมีให้แต่ลูกคนเดียวไม่ได้ เราทุกคนอยู่บนเรือลำเดียวกัน และจะไม่รู้สึกปลอดภัยจนกว่าเพื่อน คนที่เรารัก และคนรอบตัวของเราจะปลอดภัยด้วย ความฝันอเมริกันที่เราตามหาคือที่ที่ชาวอเมริกันทุกคนอยู่ได้โดยไม่ต้องกลัวการใช้กำลังของตำรวจ นี่คืออนาคตที่ลูกต้องการ และลูกก็หวังว่าพ่อ แม่และทุกคนจะต้องการสิ่งเดียวกัน

ด้วยรักและความหวัง

ลูก

นี่คือฉบับภาษาไทยของจดหมายเปิดผนึกที่เขียนขึ้นโดย Letters for Black Lives (จดหมายเพื่อชีวิตของคนผิวดำ) โครงการที่เปิดให้คนได้ร่วมเขียนและแปลเนื้อหาต่าง ๆ เกี่ยวกับความไม่ยุติธรรมต่อคนผิวดำในสังคม เพื่อร่วมต่อสู้ไปกับการเคลื่อนไหว #BlackLivesMatter จดหมายนี้ถูกเขียนและแปลโดยคนนับร้อย ๆ ที่ต้องการพูดคุยกับคนในครอบครัวแบบเปิดอกเกี่ยวกับเรื่องที่มีความสำคัญต่อพวกเขา

### Translators

- Akira Monthienvichienchai

- Parkorn Wangpaiboonkit

- Varot Premtoon

- Quincy Surasmith

- Smith Surasmith

- Kanjana Thepboriruk

- Nina Yiamsamatha

- Angela Arunarsirakul

