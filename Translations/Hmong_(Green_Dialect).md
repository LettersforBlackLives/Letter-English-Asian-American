### Nam hab Txiv, Puj Laug hab Txiv Laug, Nam Ntxawm hab Txiv Ntxawm, Nam Dlaab hab Txiv Dlaab: Neeg Dlub lub neej tseem ceeb rua kuv hab

This is the Hmong (green dialect) version of the open letter created by the Letters for Black Lives project.

Nam hab Txiv, Puj hab Yawm, Tais hab Yawm, cov Kwv Tij Neej Tsaa hab phooj ywg suav dlawg:

Kuv xaav nrug mej thaam.

Tej zag mej tsis tau luj hlub nrug neeg dlub, taab sis kuv tau lub hlub nrug puab. Neeg dlub tseem ceem rua kuv lub neej: puab yog kuv cov phooj ywg, nrug kuv kawm ntawv ua ke, nrug kuv ntaus npaas ua ke, puab yeej zoo ib yaam le kuv tsev neeg. Nub nuav, kuv muaj txuj kev ntshai rua puab.

Xyoo nuav, [tub ceev xwm Mis kas tau tua tshaaj 500 tawm leej](https://www.washingtonpost.com/graphics/national/police-shootings-2016/). 25% kws raug tua yog neeg Dlub. Taab sis yog muab saib lug, ntawm cov pej xeem kws nyob rua huv lub teb chaws nuav cov neeg Dlub tsuas muaj 13% xwb. Lub lim tam nuav huv lub xeev Louisiana muaj ob tug tub ceev xwm tua ib tug txiv neej Dlub tuag muaj lub npe hu ua Alton Sterling thaum nwg muag CDs tom kev. Twb tsis tau dhlau ib nub xwb, ib tug tub ceev xwm nyob huv lub xeev Minnesota twb rov qaab tua tuag ib tug pej xeem Dlub hu ua Philando Castile thaum tug tub ceev xwm has kom nwg ntseg nws lub luv fais. Thaum nwg raug tua, nwg tug hluas nkauj hab nwg tug ntxhais muaj plaub xyoos pum leej txiv raug tua. Feem ntau thaum tub ceev xwm tua tuab neeg, puab [yeej tsis muaj txim le.](http://www.washingtonpost.com/sf/investigative/2015/04/11/thousands-dead-few-prosecuted/)

Kuv ib co phooj ywg tau nyob nrug lub neej txaus ntshai heev le nuav txhua nub txhua mo.

Thaum peb nov txug tej yaam phem kws neeg Dlub tau ntsib txhua nub, tej zag peb xaav has tas puab tsis yog ib yaam le peb, peb txawv ntawm puab los yog peb xaav has tas cov kev phem nuav yeej tsis muaj tseeb. Thaum ib tug tub ceev xwm tua ib tug pej xeem Dlub, ntshe mej xaav has tas yeej yog tim nwg xwb nwg txa le maag tua, vim nwg tau ua txhaum los has tas nwg yog laib. Tej zag mej xaav has tas peb lub teb chaws twb tawg peb Moob txa le tuaj txug teb chaws Mis kas nuav, ua neej txom nyem tsis muaj dlaab tsi le txawm Mis kas saib tsis taug peb npaum le caag los peb yeej ua tau lub neej zoo rua peb haiv neeg, es vim le caag cov neeg Dlub ho ua tsis tau?

Kuv xaav kom mej pum le kuv pum.

Yeej muaj tseeb has tas luag tej saib tsis taug peb hab ua phem rua peb huv tebchaws Mis kas vim has tas peb yog neeg Es xias. Tej thaum, luag tej thuam peb vim peb has lug Aaskiv tsis meej, los yog puab tsis txhawb peb tom hauj lwm vim puab xaav has tas peb tsis txawj ua nai. Yeej muaj ib co Moob maag hu ua laib hab hu ua neeg pem ib yaam le neeg Dlub, taab sis mas feem ntau yeej tsis muaj neeg coob kws yuav xaav has tas peb yog ib co neeg phem los neeg txaus ntshai thaum peb tawm moog tog kev ntsau zoov. Cov tub ceev xwm yeej tsis tau laam tua peb cov miv nyuas hab peb nam peb txiv Moob le.

Taab sis qhov nuav tsis muaj tseeb rua peb cov phooj ywg Dlub. Muaj coob tug neeg Dlub raug yuam coj tuaj huv lub teb chaws nuav lug ua qhev — yaam nwg tug kheej twb tsis tau yeem. Cov neeg Mis kas Dlub tsev neeg, zej zog, hab puab lub cev tau raug muag le tsaj ua kom lwm tug nplua nuj rua ntau tam lawm. Twb puag tom qaab kws puab raug ua qhev taag lawm los twb tsis muaj ib lub koom haum twg lug paab puab le, puab txhua tug mam tsim puab lub neej puab tug kheej xwb — tsis pub pov npaav tsis pub muaj vaaj tsev, hab tseem raug hem raug ua phem rua lug txug naj nub nam nuav.

Thaum cov thawj coj neeg Dlub moog tsoo kom puab muaj vaaj huam sib luag nrug Mis kas los puab yeej qheb tau txuj kev rua peb cov neeg Es xias txhua tug ib yaam. Cov neeg Dlub tau raug ntaus, raug kaw, raug tua tuag rua txuj kev vaaj huam sib luag kws peb cov neeg Es xias tau txais naj nub nam nuav. Peb yuav tsum ncu ntsoov puab lub txaj ntsig. Peb suav dlawg yeej naj nub siv zug tawm tsaam rua ib txuj kev kws tsis ncaaj nceeg kws nyam kom suav dlawg sib txeeb, ntaus sib tua. Peb yuav tsum ncu ntsoov has tas peb yuav tsum tau koom teg ua ke sib paab txha le muaj kev thaj yeeb.

Thaum ib tug pej xeem raug tub ceev xwm tua, txawm tas tug tub ceev xwm ntawd yog neeg Dlub, [neeg Es xias](http://nypost.com/2016/04/19/nypd-cop-peter-liang-gets-community-service-for-killing-akai-gurley/), los yog Moob los qhov ntawd yog kev tsis zoo rua peb hab yeej tsis raug raws txuj cai ncaaj nceeg rua suav dlawg.

Yog vim le has taag lug nuav, kuv txha le paab txhawb “Black Lives Matter” los yog “Neeg Dlub Txuj Sa Muaj Nqe”. Ib feem ntawm txuj kev txhawb nqaa nuav yog tas thaum twg peb Moob — los yog peb tsev neeg — has tej yaam los yog ua tej yaam kws saib tsis taug pej xeem neeg Dlub tes kuv yeej yuav has kom peb tsum, vim tej nuav yeej tsis ncaaj nceeg. Kuv has le nuav tsis yog vim has tas kuv saib tsis taug mej. Nwg yog vim has tas kuv hlub peb suav dlawg es kuv tsis xaav kom peb tsev neeg Moob sib tawg. Kuv xaav kom peb suav dlawb txhawb nqaa hab hlub cov nam txiv kws muaj miv nyuas los yog muaj tug hlub kws tau raug tub ceev xwm tua. Kuv xaav kom mej nkaag sab hab txhawb kuv yog kuv moog tawm tsaam paab txhawb kuv cov phooj ywg Dlub. Kuv xaav kom mej suav dlawg paab qha hab xaa dlaim ntawv nuav rua mej cov kwv tij neejtsaa hab phooj ywg suav dlawg kom puab xaav zoo zoo, ua sab luj hab kom puab paab txhawb nqaa hab mob sab txug cov teeb meem nuav.

Ua mej tug miv tub/miv ntxhais, kuv zoo sab hab xaav ua mej tsaug tas mej tsiv teb chaws, tsiv kev tsuv rog, kev sib tua, tso vaaj tsev, tso kwv tij neej tsaa tseg, tuaj rua ib lub teb chaws qee zag tsis hlub mej hab saib tsis taug mej. Los mej yeej tsis xaav kom kuv ntsib mej tej kev nyuaj sab le. Tsis taag le nuav mej tseem tiv kev nyuab sab huv txuj kev raug thuam kom coj tau kuv moog caum cuag Mis kas txuj kev npau suav.

Taab sis kuv vaam hab ca sab has tas mej xaab le kuv xav hab: tas txuj kev npau suav nuav tsis yog rua mej tib co miv nyuas Moob xwb. Peb txhua haiv neeg, txhua tug yuav tsum koom teg ua ke hab peb yuav tsis muaj kev nyaab xeeb. Txug thaum peb txhua tug phooj ywg, txhua tug hlub, cov neeg zej zog txhua tug muaj kev nyaab xeeb taag tug. Mis kas txuj kev npau suav hab txuj kev vaam meej kws peb naj nub nrhav yog ib lub teb chaws kws txhua haiv neeg, txhua tug neeg tau nyob kaaj sab lug tsis ntshai tsaam raug tub ceeb xwm tua. Nuav yog lub neej yaav tom tej kws kuv xaav tau — kws yog lub neej kuv xaav has tas mej xaab tau ib yaam hab.

Nrug kev hlub hab kev ca sab,

Mej cov Miv nyuas

Peb cov hluas tau txhais tsaab ntawv nuav rua lug Moob. Tsaab ntawv nuav tshwm sim lug ntawm ib lub tswvyim hu ua “Letters for Black Lives,” ib txuj huv kev rua tuab neeg lug sib koom teg lug txhais lug hab lug nrhav tswv yim paab txhawb cov neeg Dlub hab txhawb #BlackLivesMatter kom suav dlawg tsis txhob ntxub haiv neeg Dlub. Ob peb puas tawm leej twb tau lug koom teg lug txhais tsaab ntawv nuav rua puab haiv neeg cov lug vim has tas puab suav dlawg xaav sib thaam nrug puab nam, puab txiv, hab puab cov kwv tij neej tsaa suav dlawg txug tej yaam kws tseem ceeb rua puab.

Written and translated by: “Hmong Community Members”

