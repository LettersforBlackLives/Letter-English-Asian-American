<div dir='rtl'>دوستان و خانواده عزیز،</div>

<div dir='rtl'>ما باید در باره موضوعی مهم گفتگو کنیم.</div>

<div dir='rtl'>شاید شما تجربه زندگی در کنار افراد سیاه پوست را نداشته باشید، اما من در کنار آن ها بزرگ شده ام. سیاه پوستان بخش مهمی از  زندگی من را تشکیل می دهند.‌ آن ها دوستان، هم کلاسی ها، هم تیمی ها، هم خانه ها، و خانواده من هستند؛ و من امروز دلواپس و نگرانشان هستم.</div>

<div dir='rtl'>تا امروز در ۲۰۱۶،  بیشتر از ۵۰۰ نفربه دست افسران پلیس  آمریکا  کشته شده اند. ۲۵٪ این افراد سیاه پوست هستند، در حالی که  سیاه پوستان فقط  ۱۳٪ جمعیت آمریکا را تشکیل می دهند.  این هفته در لوییزیانا، دو پلیس سفیدپوست، یک مرد سی دی فروش به نام  آلتون استرلینگ را به ضرب گلوله کشتند. تنها پس از یک روز، پلیس در مینه سوتا مردی سیاه پوست  به نام فیلاندو کستیل را در ماشینش مورد هدف قرار داد و او را جلوی چشمان دوست دختر و دختر چهار ساله اش به قتل رساند. به طور معمول، پلیس هیچ مسئوليتی برای این قتل ها قبول نمی کند و افسران مسئول مجازات نمی شوند.</div>

<div dir='rtl'>این حقیقت ترسناکی است که  بسیاری از دوستان نزدیک من به طور روزمره با  آن مواجه می شوند.</div>

<div dir='rtl'>ما معمولا  نسبت به مشکلات سیاه پوستان و خطراتی که آن ها را تهدید می کنند بی توجهی می کنیم،  و می گوییم که ما با آن ها فرق داریم و به جای همدلی سعی می کنیم که  خودمان را ازحقایق دردناک زندگیشان دور کنیم. هنگامی که یک پلیس به  یک سیاه پوست حمله می کند، ما فرد سیاه پوست را مقصر می بینیم، زیرا  رسانه های نژاد پرستانه  سیاه پوستان را  به عنوان مجرم  و اراذل و اوباش به ما شناخته اند. ما با خود می اندیشیم که ما خودمان به سختی و بدون هیچ چیز به آمریکا آمدیم  و زندگی های خوبی ساختیم؛  چرا سیاه پوست ها هم همین کار را نمی کنند؟</div>

<div dir='rtl'>من می خواهم دیدگاه خودم را درمورد این موضوع با شما در میان بگذاارم.</div>

<div dir='rtl'> این واضح است که  ما به خاطر ایرانی بودنمان در این کشور مورد  تبعیض قرار می گیریم. بعضی وقت ها مردم لهجه ی ما را مسخره می کنند یا به ما ترفیع درجه نمی دهند چون فکر می کنند ما به قدر کافی شایسته نسیتیم. بعضی وقت ها ما را  تروریست خطاب می کنند. ولی اکثر مواقع، وقتی که ما فقط سرمان به زندگی خودمان گرم است، کسی فکر نمی کند که ما جنایت کار یا خطرناک هستیم. افسران پلیس ما را به جرم زنده بودن و وجود داشتن به  قتل نمی رسانند.</div>

<div dir='rtl'> واقعیت زندگی دوستان سیاه پوستمان با ما فرق دارد. بسیاری از مردم سیاه پوست  به عنوان برده و  بدون اراده خودشان به آمریکا آورده شدند. درطول قرون اخیر، سفید پوستان اروپایی  برای سود خودشان خانواده ها، جوامع و گروه های سیاه پوست را به تباهی کشانده اند. حتی بعد از پایان برده داری، سیاه پوستان مجبور شده اند به تنهایی و بدون هیچ حمایت دولتی برای خودشان زندگی تشکیل دهند.  آن ها از حق رای محروم بودند، نمی توانستند ملک بخرند، و به طور مداوم تحت تهدید به خشونت بودند. این خشونت تا این روز همچنان ادامه دارد.</div>

<div dir='rtl'> فعالان جنبش حقوق سیاه پوستان نه تنها برای خود، بلکه برای ما هم مبارزه کرده اند. برای حقوقی که ما امروز داریم،  سیاه پوستان کتک خورده اند، به زندان رفته اند، و حتی کشته شده اند. ما زندگی امروزمان را در این کشور  مدیون آن ها هستیم. در این کشور، مبارزه ما هم علیه همان نظام  نژاد پرستانه و ناعادلانه ای است که  ترجیح می دهد ما  در برابر یکدیگر به رقابت بپردازیم.</div>

<div dir='rtl'>وقتی یک انسان بی گناه به  دست افسرانی که سوگند صلح خورده اند به قتل می رسد، به همه ی ما حمله شده است. این حمله علیه امید همه ی ما  برای برابری و انصاف در قانون است.</div>
 
<div dir='rtl'> به این خاطراست که من جنبش "جان سیاهان مهم است" (Black Lives Matter) را حمایت می کنم. بخشی از این حمایت، اعتراض به عقاید ضد سیاه پوستان در جامعه ایرانی و حتی خانواده ی خودم نیز هست.  این ها را از سر عشق به شما می گویم چون نمی خواهم این موضوع ما را از هم جدا کند.  از شما می خواهم که سعی کنید با خشم و غم و اندوه با پدران، مادران، و کودکانی که عزیزان خود را به خشونت پلیس باخته اند هم دردی کنید . از شما می خواهم که اگر من تصمیم می گیرم که اعتراض کنم، از خشم و غم و اندوه من حمایت کنید. از شما می خواهم که این نامه را با دوستان خود به اشتراگ بگذارید و از آن ها هم بخواهید که هم دلی کنند.</div>

<div dir='rtl'>من به شما افتخار می کنم و تا ابد سپاسگزار فداکاری هایتان که موجب آمدنم به کشوری که همیشه با شما مهربان نبوده است هستم. برای زندگی من در این کشور، شما سختی ها و تبعیض آمریکایی را تحمل کرده اید تا من به رویای آمریکایی (The American Dream)  دست یابم.</div>
 
<div dir='rtl'>امیدوارم که شما بتوانید به این  فکر کنید که این زندگی ایده آل، این رویای آمریکایی، نمی تواند فقط برای فرزندان شما وجود داشته باشد.همه ی  ما در مبارزه علیه تبعیض نژادی متحد هستیم. ما نمی توانیم احساس امنیت داشته باشیم، تا زمانی که همه دوستان، عزیزان و همسایگان مان بتوانند بدون ترس زندگی کنند.  در رویای من، همه می توانند در این کشور بدون ترس از خشونت پلیس زندگی کنند. این آینده ای ست که من می خواهم. امیدوارم که شما هم همین آینده را  بخواهید.</div>
 
<div dir='ltr'>
با سپاس،
فرزندان شما
</div> 

