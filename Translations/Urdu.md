### Pyaari Ammi, Abu, Uncle, Auntie: Black zindagiyan humaray liye bhi ehmiyat rakhti hain

Ye Urdu tarjuma us awami khat ka hay ko k [Letters for Black Lives](http://about.lettersforblacklives.com/) ne likha hay. [Letters for Black Lives](http://about.lettersforblacklives.com/) aik aisa mansooba hay ko awam ko apnay moasheray mein paey janay walay anti-Blackness kay khilaaf awaz uthaanay k liye aur #BlackLivesMatter ki himayat k liye hawsla afzai kerta hay. Ye khat un sainkeroon logon ne mil ker likha jo apnay waladain k saath iss ehem mouzo per mukhlis aur ba-ezat guftago kerna chahtay hain.

#### Ammi, Abu, Uncle, Auntie, Naana, Dadda, Nani, Dadi:

Humein baat kernay ki zaroorat hay.

Aapnay apna bachpan black logon kay ird gird nahi guzara hoga, per meinne guzara hay. Black log meri zindagi ka bunyadi hissa/ehamtareen hain: wo meray dost hain, meray class fellow (hum jamaat), meray team mate, meray room mate, aur meri family hain. Aj mein unkay liye khauf zada hoon.

Is saal, Amerikee police nay 500 say zyada logon ki jaan lay chukay hain. Un mein say, 25% black hain, halan kay kalay logon ki abadi sirf 13% hissa hain. Iss haftay, Louisana mein dou goray police afsar ney aik black aadmi, jiska naam Alton Sterling tha, usay qatl ker diya jabkay woh sirf sarak pe CDs baich raha tha. Uske aglay din Minnesota mein, aik police afsar aam traffic stop pe goli say aik black admi ki jaan li jiska naam Philando Castile tha. Ye zulm tab hua jab wo apni gaari mein roz mara kay kaam ker raha tha apni girlfriend aur uski beti k saath. Philando Castile apni girlfriend aur uski beti ke samnay jaan bahaq ho gaya. Is k bawajood, police affsaron ko baygunah qatl k silsilay meinkoii karwai ka samna nahi kerna para.

Har roz, meray qareebi doston ko ye sahemnaak haqeeqat ka samna kerna parta hay.

Jabkay hum black logon ki zindagi per khatron ka suntay hain, uskay bawajood fitratun, hum ye sochna aur bolna shuru ker detay hain ko wo humsay kitnay mukhtalif hain. Hum esa apnay aap ko unki takleef say bachanay kay liye kertay hain, bajai kay unsay hamdardi kerein. Jab aik police afsar aik black insan ko martaa hay, hum sochtay hain k ye usi ki ghalati hogi kiyunkay hum media pe itnay manzar dekhtay hain jinmein unhein mujrim aur badmaash ki terha pesh kiya jata hay. Ap ye sochtay hongay k akhir kaar hum bhi tou Amreeka khaali jeb aye aur nasli taasub/discrimination k bawajood apnay liye behtereen aur emandaar zindagi banayi, tou wo ye kyun nahi ker saktay?

Mai apkay samnay apna nazariya pesh karna chahta/chahti hoon.

Ye sach hay kay hum bhee apnay rung ya mazhab ki wajah se iss mulk mein nasli taasub say mutaasir hotay hain. Baaz okaat humary lehjay ka mazaak uraya jaata hay, aur kai baar bila waja naukri mein tariqi k laiq nahi samjha jata. Hum mein say kuch ko dehshatgard kaha jata hay. Magar koi hum ko rah chaltay hamaray rung ko dekh kar, ye nahin sochta kay un kee zindagi khatray main hay, ya hum un kee jaan ko khatray main daal den gay. Police hamaray bachoun ya maan baap ko sirf hamaray rung kay tehat, bila jhijak goli nahin maar detay hain.

Apnay haqooq ki jid o jehad mein, black activists nay na sirf apnay logon k liye nahi balkay hum logon k liye bhi aur mawaqay faraham kiye. Black activists ko tashadud aur jail ka samna karna para hay, aur humaray haqooq kay liye larnay mein wo jaan bahaq bhi hoay hain. Hum unkay bohat zyada maqrooz hain. Hum sab aesay hi nainsaaf nizaam kay khilaaf larh rahay hain jo ye chahta hay k hum aik doosray say muqabala lagayein.

Jab koi ghar ki janab ja raha hay aur rastay mein us insaan say goli khaey jisnay awaam ko mahfooz rakhnay ka ahad liya ho — uska naam Ali, Khan aur Hussain he kiyun na ho — tou ye hum sab per hamla hay. Na sirf hum par hamla balkay humari musawaat aur insaaf ki umeedein per bhi.

In sab wajuhaat ki bina pe, mein Black Lives Matter ki himmayat kerta/kerti hoon. Is ka matlab ye hay k jab bhi mein apni family ya moasheray mein esa kuch dekhoon ya sunon jo kay black logon ki haqeeqat ko nazar andaaz keray tou mujhay uskay khilaaf awaz uthani chahiye. Ye baatein mein apsay pyaar say keh raha/rahi hoon kiyunkay mein ye nahi chahta/chahti k ye mauzoo humara darmiyan darar banay. Mein apsay ye guzarish kerna chahta/chahti hoon k aap un waldaen aur bachon ki takleef aur ranj say hamdardi keejiye jinhon ne police k haathon apnay pyaaray kho diye. Meray ghussay aur ranj say hamdardi keejiyie aur agar mein ehrajaaj keroon tou usmein mera saath dejiye. Is khat ko apnay jaanay walon mein baantiye aur unhe bhi hamdardi ki salah dijiye.

Apkay aulad honay k natay mujhay fakhr hay aur mein hamesha ehsanmand rahoon ga/gi k apnay is mulk mein anay k liye bohat mushkil safar kiya aur apnay esa mulk mein muddat guzari jahan apkay saath na ikhlaaqi hui. Apnay kabhi bhi ye nahi chaha k ye mushkilaat meray sath hoon. Balkay apnay mujhay amreeki kamiyabi k qareeb lanay k liye kafi zulm sahay.

magar mujhay umeed hay k aap isbaaray mein sochiye. Amreeka mein kamiyabi k khwab sirf apki awlaad k liye nahi honay chahiyein. Hum sab is mein aik saath hain aur tab tak apnay apko mahfooz nahi mehsoos ker saktay jab tak humaray ahyaar, pyaaray, aur paroosi mehfooz na hoon. Amreeka mein kamiyabi ki umeed wo hay k jismein sab amreeki police k haath tashadud aur nainsaafi k khaof se azaad hon. Aosa mustaqbil mein chahta/chahti hoon aur umeed kerta/kerti hoon k ap bhi yehi chahtay hain.

Pyaar aur tawaqqo k saath,

Apki beetiyan, baitay, bhanjay, bhanjiyan, bhateejay, bhateejiyan, nawasi, nawasay, potay aur potiyan

View the full Urdu translation [here](https://docs.google.com/document/d/1VsQ8EHd6ocKMHJH1G7XLYQcncZCJ7jHQbEj37v43toM/edit#).

### Translators

- Hera Hussain

- Bilal Junaidy

- Asad Chishti

- Munira Dalal

- Zehra Imam

- Hassan Rizvi

