### প্রিয় মা, বাবা, আংকেল, আন্টি: কালো জীবন মূল্যবান, আমাদের কাছেও।

This is the Bengali version of the open letter created by [Letters for Black Lives](http://lettersforblacklives.com), an ongoing project for people to create and translate resources on anti-Blackness for their communities in solidarity with #BlackLivesMatter. The letter was written and translated collaboratively by hundreds of people who want to have honest and respectful conversations with their parents about an issue important to them.

প্রিয় আম্মা/মা, আব্বা/বাবা, চাচা/কাকা, খালা/মাসি, মামা, ফুপু/পিসি, দাদা/ঠাকুরদা, দাদি/ঠাকুমা, নানা/দাদু, নানি/দিদিমা:

আজ আমাদের কথা বলা জরুরি।

তোমরা হয়তো কালো মানুষদের সঙ্গে বড় হও নি। কিন্তু আমি হয়েছি। কালো মানুষেরা আমার দৈনিক জীবনের সঙ্গে জড়িয়ে আছেন। তারা আমার বন্ধু, সহপাঠী ও খেলার সাথী। তাদের সঙ্গে আমি একই জায়গায় বাস করেছি। তারা আমার কাছে পরিবারের মত, এবং আজ আমি তাদের জন্য ভীত ও উদ্বিগ্ন।

শুধুমাত্র এই বছরেই [৫০০-এর বেশি মানুষ আমেরিকান পুলিশের হাতে প্রাণ হারিয়েছেন](https://www.washingtonpost.com/graphics/national/police-shootings-2016/)। এর মধ্যে ২৫% মানুষ কালো, যদিও এদেশের মোট জনসংখ্যার মাত্র ১৩% মানুষ কালো। গত মঙ্গলবার লুইসিয়ানায় দুই সাদা পুলিশ অফিসার আল্টন স্টার্লিং নামে একজন কালো মানুষকে গুলি করে হত্যা করে। আল্টন রাস্তার ধারে সি.ডি. বিক্রি করছিলেন। তার ঠিক পরের দিনই মিনেসোটায় এক পুলিশ অফিসার আরেকজন কালো মানুষ, ফিল্যান্ডো ক্যাস্টিলকে গুলি করে হত্যা করে। ঘটনাটি ঘটে ফিল্যান্ডোর গাড়িতে, তার গার্লফ্রেন্ড ও গার্লফ্রেন্ডের চার বছর বয়সী শিশু কন্যার চোখের সামনে। এইরকম হত্যার ক্ষেত্রে বেশিরভাগ সময়ই [পুলিশ কোনো শাস্তি পায় না](http://www.washingtonpost.com/sf/investigative/2015/04/11/thousands-dead-few-prosecuted/)।

এই ভয়ঙ্কর বাস্তবের সঙ্গে আমার প্রিয় বন্ধুদের প্রতিনিয়ত মোকাবিলা করতে হয়।

কালো আমেরিকানদের এরকম দৈনন্দিন বিপদ ও সন্ত্রাসের মধ্যে বাঁচতে হয়, তা শোনা সত্ত্বেও কখনো কখনো আমরা কেবল ভাবি যে আমরা তাদের থেকে কত আলাদা। আমরা তাদের সংগ্রামের সঙ্গে সহমর্মিতা না দেখিয়ে মুখ ফিরিয়ে নিই। পুলিশ যখন একজন কালো মানুষকে গুলি করে, আমরা আহত মানুষটির দোষ ধরি, কারণ খবরের কাগজ, টি.ভি., ইত্যাদি আমাদের কালো মানুষদের অপরাধী বা গুণ্ডা (‘থাগ’) হিসেবে দেখতে শেখায়। তোমরা হয়তো ভাবো, তোমরা নিজেরা যদি কোনো সম্বল ছাড়া এই দেশে এসে এক নতুন স্বচ্ছল জীবন গড়ে তুলতে পারো, তাহলে ওরা কেন পারে না?

আজ আমি তোমাদের বলতে চাই আমি এই বিষয়টি কিভাবে দেখি।

একথা নিঃসন্দেহে ঠিক, যে এদেশে আমরাও জাতি বৈষম্যের শিকার হই। লোকেরা আমাদের ইংরেজি উচ্চারণ নিয়ে দুর্ব্যবহার করে, অথবা আমরা চাকরির জায়গায় উন্নতি থেকে বঞ্চিত হই কারণ আমরা নাকি নেতৃত্বের জন্য মানানসই নই। কখনো কখনো আমাদের সন্ত্রাসবাদী (‘টেররিস্ট’) বলা হয়। কিন্তু মোটের উপর, এদেশের রাস্তায় আমরা যখন হাঁটি, কেউ আমাদের বিপজ্জনক অপরাধী হিসেবে দেখে না। পুলিশ আমাদের সন্তানদের ও মা-বাবাদের কেবল বেঁচে থাকার অপরাধে অবলীলায় গুলি করে মারে না।

কিন্তু আমাদের কালো বন্ধুদের এটুকু স্বাধীনতাও মেলে না। বহু কালো মানুষকে বলপ্রয়োগ করে, তাদের নিজেদের ইচ্ছার বিরুদ্ধে, দাস হিসেবে এদেশে আনা হয়। বহু শতাব্দী ধরে দাস ব্যবসার লাভের জন্য তাদের সমাজ, পরিবার ও শরীরকে ক্ষতবিক্ষত করা হয়। দাস প্রথা লুপ্ত হবার পরও, কোনো প্রাতিষ্ঠানিক সহযোগিতা ছাড়াই তাদের নিজেদের জীবন গড়তে হয়। তাদের ভোট দেওয়ার অধিকার ছিল না, অধিকার ছিল না নিজের বাড়ির মালিকানার। তার উপরে ছিল বর্ণবিদ্বেষ ও শারীরিক আক্রমণের হুমকি, যা আজও চলছে অবিরত।

কালো আন্দোলনকারীদের নিজেদের অধিকারের সংগ্রামের ফলে আমরাও অনেক অধিকার লাভ করেছি। তারা জেলে গেছেন, মার খেয়েছেন, এমনকি প্রাণ পর্যন্ত দিয়েছেন এমন অনেক অধিকার অর্জনের লড়াইয়ে, যার ফল আমরা এশিয়ান আমেরিকানরা আজ উপভোগ করি। আমরা সকলে একই অন্যায় ও অসম সমাজ ব্যবস্থার বিরুদ্ধে লড়ছি। কিন্তু এই ব্যবস্থা চায় যে আমরা একে অপরের সহযোগী না হয়ে প্রতিদ্বন্দ্বী হই, যাতে আমরা কেউই এই লড়াইয়ে জয়ী হতে না পারি।

যারা এদেশের মানুষকে রক্ষা করার ও শান্তি বজায় রাখার শপথ নিয়েছে, তারাই যদি নিরপরাধ মানুষের উপর গুলি চালায়, সেই আক্রমণ আমাদের সকলের অধিকারের উপর আক্রমণ। সেই আঘাত আমাদের সকলের সাম্য ও আইনী সুবিচারের আশার উপর আঘাত।

এই সব কারণে, আমি ‘ব্ল্যাক লাইভ্‌স্‌ ম্যাটার’ আন্দোলনকে সমর্থন করি। আমার নিজের পরিবার ও পারিপার্শ্বিক সমাজে যখন কেউ কালো আমেরিকানদের মনুষ্যত্বকে ছোট করে, তখন তার প্রতিবাদ করা এই সমর্থনেরই অংশ। আমি তোমাদের সাথে আজ এই আলোচনা করছি কারণ আমি তোমাদের ভালোবাসি। আমি চাই না তোমাদের সঙ্গে আমার এই বিষয়ে কোনো দ্বন্দ্ব থাকুক। আমি তোমাদের কাছে আজ অনুরোধ করছি যে তোমরা আমেরিকার কালো মানুষদের রাগ ও শোকে সহমর্মী হয়ে তাদের পাশে দাঁড়াও। যে অসংখ্য মা, বাবা ও সন্তান তাদের কাছের মানুষকে পুলিশি নির্যাতনে হারিয়েছেন, তাদের পাশে দাঁড়াও। আমার রাগ ও শোকে সহমর্মী হও, আমি এই অন্যায়ের প্রতিবাদ করলে আমার পাশে দাঁড়াও। তোমাদের বন্ধুদের এই চিঠি পাঠাও, এবং তাদেরও বলো পাশে দাঁড়াতে।

তোমাদের সন্তান হিসেবে আমি খুব গর্বিত এবং কৃতজ্ঞ যে তোমরা তোমাদের দেশ থেকে এক লম্বা, কঠিন পথ অতিক্রম করে এই দেশে এসেছ, এবং বহু দশক ধরে এই দেশের বর্ণবিদ্বেষী আবহাওয়ায় জীবন কাটিয়েছ। তোমরা সবসময় চেয়েছ যে তোমাদের যে প্রতিকূলতার মধ্যে বাঁচতে হয়েছে, তা যেন আমাদের ছুঁতে না পারে। তোমরা এদেশে মুখ বুজে বৈষম্য সহ্য করেছ, আমরা যাতে আমেরিকান সুখ ও সাচ্ছল্যের স্বপ্নকে হাতের মুঠোয় পাই।

কিন্তু আমার আশা, তোমরা বুঝবে যে আমেরিকান স্বপ্নে শুধু তোমাদের সন্তানদের একার অধিকার নয়। আমরা সকলে একই সাথে এই পথ হাঁটছি। আমাদের সব বন্ধু, প্রিয়জন ও প্রতিবেশী নিরাপদ না থাকলে, আমরাও নিরাপদ নই। আমেরিকান স্বপ্ন আমাদের কাছে এমন এক স্বপ্ন যেখানে এদেশের সকল মানুষ পুলিশি নির্যাতনের আশঙ্কা ও ভয় থেকে মুক্তভাবে, মাথা উঁচু করে বাঁচতে পারে। আমি আমেরিকার এই ভবিষ্যৎ কামনা করি, আশা করি তোমরাও করো।

ভালোবাসা এবং প্রত্যাশায়,

তোমাদের সন্তানেরা

এই চিঠি ‘লেটার্স ফর ব্ল্যাক লাইভ্‌স্‌ (কালো মানুষের জন্য চিঠি)’ নামে উদ্যোগের প্রয়াসে লেখা খোলা চিঠির বাংলা সংস্করণ। সকলে যাতে তাদের সামাজিক গোষ্ঠীর মধ্যে কালোদের প্রতি বর্ণ বৈষম্যের বিরুদ্ধে সচেতনতা এবং #ব্ল্যাকলাইভ্স্‌ম্যাটার(#কালোজীবনমূল্যবান) আন্দোলনের জন্য সমর্থন গড়ে তুলতে পারেন, সেই লক্ষ্যে এই সমবেত উদ্যোগ বিভিন্ন মাধ্যমে আলাপ আলোচনা সংকলন ও অনুবাদের কাজ করে। এই চিঠিটি এমন অজশ্র মানুষের সহযোগিতায় লেখা এবং অনুবাদ করা হয়েছে, যারা তাদের পরিবারের সঙ্গে এই গুরুত্বপূর্ণ বিষয়ে শ্রদ্ধাশীল ভাবে এবং খোলা মনে আলোচনা করতে চান।

### Translators

- Pratiti

- Syeda Akila Ally

- Sameer ud Dowla Khan

- Bedatri D. Choudhury

### About this Project

You can read more about this letter and the Letters for Black Lives project [here](https://medium.com/@lettersforblacklives/ed27ea67eb2e#.rfi19i1d6).

